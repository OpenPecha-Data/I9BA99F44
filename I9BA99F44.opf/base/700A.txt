Tārānamaskāraikaviṃśatistotra
namas tārāyai
namastāre ture vīre kṣaṇadyutinibhekṣaṇe | trailokyanāthavaktrābja- vikasatkamalodbhave || 1 ||
namaḥ śataśaraccandra- saṃpūrṇapaṭalānane | tārāsahasranikara- prahasatkiraṇojjvale || 2 ||
namaḥ kanakanīlābja- pāṇipadmavibhūṣite | dānavīryatapaḥśānti- titikṣādhyānagocare || 3 ||
namas tathāgatoṣṇīṣa- vijayānantacāriṇi | 'śeṣapāramitāprāpta- jinaputraniṣevite || 4 ||
namas tutrārehuṃkāra- pūritāśādigantare | saptalokakramākrānti niśeṣākarṣaṇakṣame || 5 ||
namaḥ śakrānalabrahma- marudviśveśvarārcite | bhūtavetālagandharva- gaṇayakṣapuraskṛte || 6 ||
namas traḍ iti phaṭkāra- parayantrapramardini | pratyālīḍhapadanyāse śikhijvālākulojjvale1 || 7 ||
namas ture mahāghore mālavīravināśini | bhṛkuṭīkṛtavaktrābja- sarvaśatruniṣūdini || 8 ||
namas triratnamudrāṅka- hṛdyāṅgulivibhūṣite | bhūṣitāśeṣadikcakra- nikarasvakarākule || 9 ||
namaḥ pramuditāśeṣa- muktākṣīraprasāriṇi | hasatprahasattutāre māralokavaśaṃkari || 10 ||
namaḥ samantabhūpāla- paṭalākarṣaṇakṣame | caladbhṛkuṭihūṃkāra- sarvāpadavimocini || 11 ||
namaḥ śikhaṇḍakhaṇḍendu- mukuṭābharaṇojjvale | amitābhajaṭābhāra- bhāsvārakiraṇadhruve || 12 ||
namaḥ kalpāntahutabhug- jvālāmālāntarasthite | ālīḍhamuditābaddha- ripucakravināśini || 13 ||
namaḥ karatalāghāta- caraṇāhatabhūtale | bhṛkuṭīkṛtahuṃkāra- saptapātālabhedini || 14 ||
namaḥ śive śubhe śānte śāntanirvāṇagocare | svāhāpraṇavasaṃyukte mahāpātakanāśini || 15 ||
namaḥ pramuditābaddha- ripugātraprabhedini | daśākṣarapadanyāsa- vidyāhuṃkāradīpite || 16 ||
namas ture pādaghāte huṃkārabījite | merumaṇḍārakailāsa- bhuvanatrayacāliṇi || 17 ||
namaḥ surasarākāra- hariṇāṅkakarasthite | tāradviruktaphaṭkāra 2 aśeṣaviṣanāśini || 18 ||
namaḥ suragaṇayakṣa- kiṃnarasevite | ābaddhamuditābhoga- kaliduḥsvapnanāśini || 19 ||
namaś candrārkasampūrṇa- nayanadyutibhāsvare | haradviruktatuttāre- viṣamajvaranāśini || 20 ||
namaḥ tritatāvinyāsa- śivaśaktisamanvite | grahavetālayakṣoṣma- nāśini pravare ture || 21 ||
mantramūlam idaṃ stotraṃ namaskāraikaviṃśakaṃ | yaḥ paṭhet prasannadhīmān devyāṃ bhaktisamanvitaḥ || 22 ||
sāyaṃ vā prātarutthāya smaret sarvābhayapradam | sarvapāpapraśamanaṃ sarvadurgatināśanam || 23 ||
abhiṣikto bhavet tūrṇaṃ saptabhir jinakoṭibhiḥ | asmin mahattvam āpadya so 'nte bauddhapadaṃ vrajet || 24 ||
viṣaṃ tasya mahāghoraṃ sthāvaraṃ vātha jaṅgamam | smaraṇāt pralayaṃ yāti khāditaṃ pītam eva vā || 25 ||
grahajvaraviṣārtīnāṃ paramātiviṣanāśānām | anyeṣāṃ caiva sattvānāṃ dvitrisaptābhivārttinām || 26 ||
putrakāmo labhet putraṃ ghanakāmo labhed dhanam | sarvakāmānavāpnoti na vighnaiḥ pratihanyate || 27 ||
iti śrīsamyaksaṃbuddhavairocanabhāṣitaṃ bhagavatyāryatārādevyā namaskāraikaviṃśatināmāṣṭottaraśatakaṃ buddhabhāṣitaṃ parisamāptam ||